Wishram Texts
I.18 "The Boy that was Stolen by At'at'ałiya" (pp.164ff.)

(1)  Ishtámx ayágikal mała gdux̲t itqwłi.  Aga kwapt gałuya wachkti.  Ag̲a łq'upłq'up gux̲t.  Kwapt gagix̲ima ichaxan;  ag̲a yaxi galáig̲luqł, gux̲t łq'upłq'up wachkti.  Ag̲a gakłakutłq;  kwapt naigluya ichaxán.  [p.166]  Galuyam;  k'aya ichaxan, yaima dengi gagig̲elkel idiaqxat dixtka ishk'ali diwi dach'íp ichaxanba ix̲adimat.  Kinwa gałgíunax̲łchk.  K'aya.  Ag̲a kwapt gałxkw'ayu.  Ag̲a kwapt t'aya gatgia itkaluksh, gatkdúkł itgag̲amachx̲.  Wit'a daukwa gałgúgiga itqxát daima daukwa wit'a dach'íip ishk'ali diwi.  Ag̲a kwapt gałxdagwa, gałuyam.  Gałkím:  "K'aya ik'áshkash."  Aga kwapt kánawi idelxam galux̲inímchk.

(2)  Qusht yaxa ax̲dau At'at'áłiya gagiuxwtk.  Gagíukł nawit icháquqba bama luq'.  Ag̲a kwapt wit'a tq'ix̲ gagiux̲, ag̲a aish gagiumdamit bama axka.  Ag̲a aluya akdúlaba itłalic'iyaukws kwadau itqwadaduksh dan ag̲alemgwa, akdukła.  Luxw akdux̲wa, atgaksta sait'ámelt'amel.  Ag̲a kwapt adix̲élmux̲ma.  Ag̲a kuldix gayúmt, iyag̲aitł nix̲ux̲.  Akłulxama ichaquq:  "Imshauxwix."  Ag̲a gachłg̲elkel iłx̲lúidad, iłałq ix̲lúidad yaxa yax;  iyáłq iłgwałilx diwi, łaich iłáłq dach'íp iyak'ínułmax̲.  Kwapt nix̲łuxwait:  "Qengi łga qidau?"  Ailáx ikix̲ax̲.  K'ma dáminwa giúx̲ulal ichaxan ag̲a yaxt'ax̲ cagémłuxwan;  qengi ałgiux̲wa ichaquq tq'ix̲ agiux̲wa, akłulxama:  "Imshauxix."

(3)  Ag̲a danmax̲ gachdúdina, itc'inunks danmax̲ idiag̲amachx̲ engi.  Dáminwa agiulxama:  "Naqi iwát iwa gałuix̲."  Yaxa dáminwa ix̲qw'alal ag̲a dan achiwag̲wa ich'ánk.  Ag̲a kwapt nix̲łuxwait:  "Danba łga gagnulxamnił, [p.168] 'K'aya amuya iwát iwa'?"  Kwapt nix̲łuxwait:  "Ag̲a iwatka anuya."  Ag̲a iwatka gayuya.  Iyak'aicem wixat galígug̲wam, kwaba daya ik'ámunak ix̲imat.  g̲wab nikk'álagwa pu, kwapt shax̲el nix̲ux̲;  nix̲tłagwa pu, wit'a kwaba dauya.  Kwapt nigutxwit, datł'áq nix̲ux̲.

(4)  "Annanana," gałx̲úx̲ iłgwałilx.  "Naika łga ganitxtga k'ma ag̲a tł'aq ichíux̲ ichqwít k'ma yaxa pu inx̲ilkwłichk.  Iyawaq ichqwít, ik'áłamgwadid engi ichmélq, aq'ámushakshak engi akq'úx̲ł, ałx̲apłx̲ap engi axk'úxsk'uxs, wachin engi icsakal."  Kwapt gachulxam:  "Au, k'ma naqi imnulxam áng̲adix."  Ag̲a kwapt t'aya gachiux̲ ichaqwit wit'a daukwa.  Kwapt gagiulxam:  "Ałqi anyulxámama imilxt'amax̲."  Kwapt nakta, dałáu wag̲iłti galax̲ux̲.  Qusht yaxa ikinwákshumax̲ yax̲dau ichagikal nax̲áilkwłichkwam.

(5)  "Ag̲a ayax̲emelkwłichkwa; naqi ax̲dau wamaq, ax̲lúidad ax̲dau.  Imilkau qig̲emtg̲ix wachelx̲ba abaxatba.  Amuyámabet, alma amłux̲wa iłq'áx̲uskan ch'ex̲ch'ex̲.  Kwapt alma kwatłkwatł amłilux̲áyax̲dix̲a kánawi qax̲ba wachelx̲ba.  Kwapt alma wax amłux̲wa alúyabet qadamt, achłilgalg̲wa ichaquq.  Shmanix̲ saqw achłitgalg̲wa ichaquq, kwapt yáxiba kwaba iq'iyuqt yux̲t."  Gagix̲nima.

(6)  Ag̲a kwapt nixkw'á.  Kwapt daukwa nix̲ux̲;  kwatłkwatł gachłúx̲ iłq'áx̲uskan ałachelx̲ba.  Ag̲a kwapt wit'a [p.170] galuya, galak'ílapam.  Kwapt yaxt'a nix̲qw'á qatł'atłat.  Kwapt wit'a tłuk nix̲ux̲, galiłguqwam łx̲ilaitix.  Gachłulxam:  "Ałqi tł'aktł'ak ayamshux̲wa."  Ag̲a kwapt tł'aktł'ak gachłux̲.  Gałx̲iqatq idiáqwitba, saqw gałikg̲updit.  Kwapt k'auk'au gachłx̲lúx̲ iłánałx̲at engi.  Kwapt aiwáx gachłux̲.

(7)  Ag̲a kwapt nuit gayuya.  Wit'a tłuk nix̲ux̲, wit'a gayuya.  ˝wunmix tłuk nix̲ux̲;  gachtux̲ g̲wunmix itqxát.  Kwapt kwadau gayuya iq'íyuqtyamt;  (yániwadix iyalkau gachigelga).  Kwaish ak'íulal At'at'áłiya, datł'áq nix̲ux̲ ichag̲aben.  "Am," nakim, "iyag̲élmakshti!  ag̲a dengi ichiłglux̲ ichqúq."  Ag̲a kwapt nawit naxkw'á;  galuyam, ag̲a cháwigalqwt itłáqwł saqw.  Kwapt náx̲ailutk dániwatba gachtúx̲;  wit'a tłuk nax̲ux̲.  Ag̲a kwapt aikw'álalak nax̲ux̲;  g̲wunmix gaktux̲ kwadau saiba gagiwa.

(8)  Yaxa yax galiguqwam iq'iyuqt aix̲ilxuł ínadix inat wimał.  Kwapt gachiuqdi iyaqwit g̲wab wimał.  Gachiulxam:  "Naqi alma amengutxwida ax̲q'ux̲łba."  Ag̲a niguya nawit ayaq'ux̲łba, nikk'álagwa.  Qusht yaxa ig̲washg̲wash dauya iq'iyuqt iyátł'qt iyaqwit.

(9)  Ag̲a kwapt gachíukł idiáqwłyamt.  Gachiumg̲ug̲mit saqw dax̲dau danmax̲ dix̲ilax̲ idak'amlamax̲.  Kwapt gachdilut danmax̲ itt'uktimax̲ ishawáyumax̲ itk'ádaqi ikw'anix̲max̲ apg̲éliumax̲ itgwánatmax̲.  Gadix̲elmux, nixk'itłx̲um.  Kwapt gachiuk'idi, gachdilut akw'átauwias kwadau kánawi dan itk'ítit.  Kwadau gachdilut g̲wunma itg̲ichx̲utksh patł itg̲amachx̲ kwadau ałax̲it.

(10)  Ag̲a kwapt gachix̲nimaix:  "Alma amuya dáxyaba itbux̲ux̲;  alma kwaba amx̲límaya shax̲ladamt kánawi [p.172] g̲wunma dauda idmig̲ichx̲utksh."  Kwapt daukwa nix̲ux̲.  Galix̲lima nawit igushax̲ba, gachaxútxmalitemchk ag̲amachx̲ nawit wilxba.  Kwapt kwaba gayugwawulxt;  daukwa gayugwawulxt daukwa dakdák gachtux̲ idiag̲amachx̲.  Tłax̲ gayuyam igushax̲ba.  Adí, gachug̲ikel idelxam.  Òq'ap gachtux̲;  gachłulxam:  "Qadamt emshuit?" — "K'aya!  Nadidanwit enshugwaláidamit itgaq'áqshtaquksh."  Qusht yaxa waqshti ax̲dau shaiłal uk'itit.

(11)  Wit'a gayuya yaxat;  wit'a łq'ap gachtux̲ itk'unaich idelxam.  Gachdug̲emchx̲ugwa:  "Qadamt emshuit?" — "K'aya enshx̲ugwátłimamt Nadidanwit iłgánałx̲at."  Qusht yaxa wack'éntłex̲ ax̲dau.  Wit'a yaxat gayuya;  wit'a gachúg̲ikel itk'unaich tgadit.  "Qadámt emshuit?" — "K'aya!  Nadidanwit enshawilaidamt itgax̲ényakuksh."  Qusht yaxa waqudix̲at.

(12)  Yaxat gayuya:  gachłg̲elkel iłgwałilx łdait.  Òq'ap gachłux̲.  Dengi łgiushtx̲, q'epq'ep c'ac'a ikix̲ax̲.  Kwapt gachiug̲emchx̲ugwa:  "Dan dauya miúkłt?" — "K'aya!  Abulmax̲ daua nukłt."  Kwapt tł'ak gachaix̲ux̲;  dagapgáb nix̲ux̲ix.  Kwapt wit'ax̲ gachux̲abu;  wit'a waxwax nix̲ux̲ix.  Ag̲a kwapt wit'ax̲ nix̲tłagwa.

(13)  Gachłg̲elkel wit'a iłgwałilx łdit;  łq'ap gachłux̲.  "Aah, ah," ałxelg̲ayax̲, iłamaq iłag̲wámniłba, ałelgat ag̲amachx̲.  Mank yaxat kwaba gałulkchu;  gałumaqt.  Gayuya yaxat;  gachłg̲elkel łxdat iłgwałilx.
