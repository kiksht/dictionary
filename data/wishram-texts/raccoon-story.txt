Wishram Texts
I.17 "The Raccoon Story" (pp.152ff.)


(1)  Shdux̲t iq'álalash ayak'ish aq'iyuqt.  Kwapt chagwáix kwapt ashkdúx̲ulal itg̲ulul.  Aníx ag̲a q'emq'em nix̲ux̲wax̲ iq'álalash qadumíchk'inan;  ag̲a tłax̲ gagiux̲wax̲.  Aga kwapt ik'makan gachíux̲wax̲ aima ak'alalax̲wtaksh gachux̲wa.  Yaxt'ax̲ kinuwa agiulxama:  "Aima at'úktimax̲ [p.154] amichk'ínanemchk." — "K'aya!"  Ag̲a ik'makan wa'au gachiux̲;  ag̲a k'aya gachumichk'i.

(2)  Chaxelqłix galix̲ux̲wix.  Kwapt walu gagiux̲.  Yaxi yux̲t łx̲éliu;  g̲an yux̲t k'aya qengi wawa.  Kwapt ayak'ish gagiulxam:  "Qéngiska g̲an mux̲t, gaya?  Walu chi gmux̲t?"  Ai gachúx̲.  "Dan au ayámluda?"  Iwadan gagix̲nima kinuwa.  "K'aya!"  Kwapt gagiulxam:  "Qengi pu yamlut ag̲ulul?" — "Ai, ak'ísh, amánluda."  Gagiulxam:  "Amuya itx̲akw'áyatamt." — "Ai" gachux̲wa.  Gachagelgax̲ ashdakw'ałq;  kwapt gayuix ishdakw'áyatamt, gachúgwalmam ag̲ulul.  ˝wunma ishdakw'ayat.  Gayuyam.  Kwapt tł'ag gachux̲wax̲ aixt ániwad;  nawid galix̲elmux̲ ániwat saqw.

(3)  Wit'ax̲ aixt tł'ag gachux̲wa;  galix̲elmux̲ galix̲elmux̲ wit'a saqw;  aima aq'apchxaq kwadau ak'alalaxwtaksh chaxgwilx̲ł;  saqw gachutłxum.  Gachdalq'ílachu itq'ápchxaquksh kwadau itk'álalaxwtaksh wit'a ikw'áyatamt.  Wit'ax̲ aixt tł'ag gachux̲wa ałałún ag̲a yax̲dau tł'ag gachúx̲.  Wit'a dauka meqméq galix̲elmux̲, dasaqwsáqw gachutłxum.  Wit'a dauka gachalq'ílachu aq'apchx̲aq kwadau ak'alalaxwtaksh.  Ałalákt tł'ag̲ gachúx̲.  Kwapt gałgluma iłgwalilx:  "Iq'álalash ik'úxtgalal!  'a!"  Galixelwichatk;  mank wit'ax̲ galix̲elchmaq daukwa:  "Iq'álalash ik'úxtgalal;"  kwadau t'aya gasixlutk.

(4)  Ag̲a gachag̲elgelx̲ at'ansa aigidit.  Gachulxam:  "K'aya!  Naqi engúxtgalal;  ignulxam agik'ish;  kwapt inti."  Ałag̲wunma tł'ag gachux̲wa.  Kwapt gachagelxim:  "Emti mait'a."  Ag̲a galaigluya;  qw'ap gagiux̲.  Gachulxam:  "Ag̲a kwapt łq'ap;  naqi anwíd ikw'áyatba [p.156] qw'ap amdia.  Aish yaxímt ayamgelłádniłma."  Ai gagiux̲.  Ag̲a kwapt galix̲elmux̲;  axka ichak'amla axka chagelładnił;  axka agak'álalaxwtaksh iwatka tł'axw achuładaya.  Ag̲a qidau galashx̲elmux̲.  Kwapt gachulxam:  "K'aya manix̲ amnux̲wa."  Ai gagíux̲.  Wit'a daukwa gachalq'ílachu aq'apchxaq;  qawat wabana galaix̲ux̲, axka gachalkitk.

(5)  Galixkw'a.  Ag̲a yałqdix kwadau axt'a galuya ayak'ish ishdakw'áyatamt.  Galuyam.  Tł'ag gagiux̲.  Adíi aima aq'apchxaq kwadau ak'alalaxwtaksh.  Aixtba daukwa.  Kanamg̲wunma daukwa tł'ag.  Galaxkw'ax̲.  Galuyam;  k'aya iq'álalash.  Qusht áng̲adix galix̲pshut abáxatba.  Gagigelgax̲ dauya yux̲t k'ashish chianxánawunxt ayak'ish.  Gagigelga ik'ámunaq;  gagíug̲wilx iyagechba.  Gashix̲elq'iłx̲;  galikta, gayugaba.  Wit'ax̲ gagiúg̲wilx;  ag̲a dauka qidáu gagiug̲wilixł.  Gagíuwa saqw gayugwápam;  gagiug̲wilx kemkit ayáichba.  Yax̲dau qidau dauya wigwa iq'álalash łelłel iyag̲ikau, kwaba yax̲dau qidau gagiug̲wílilxłemx̲.

(6)  Kwapt yaxkaba galikim iq'álalash:  "Ag̲a anuya dáminwa;  k'aya wit'ax̲ ageng̲elglaya agik'ish."  Kwapt galikchax̲.  Qidau galikim:  "Tłaptłap iginux̲ agik'ish.  Tłaptłap iginux̲ agik'ish."  Ag̲a qidáu gayuya.  Tłax̲ gayugwaqwam idelxam uxwáqwt ux̲wáshgenił wak'alkal.  Gatgiulxam:  "Amtia;"  gatgigíluma.  K'aya gachtúksht;  nawit gayuya yuqwúlqt.  "Ha ha ha," galux̲wak'áyawulalemchk, "g̲ánwicha iq'álalash nigikatxtk;  yax̲dau qidau [p.158] yuqwúlqt."  Galikim wit'ax̲:  "Tłaptłap iginux̲ aginux̲ agik'ish.  Tłaptłap iginux̲ agik'ish.  Emshadnux̲ kw'ała emshkix̲ax̲ k'madnux̲ naya tłaptłap iginux̲ agik'ish."

(7)  Nawit gayuya.  Wit'a tłax̲ galix̲ux̲;  adí wa'au idelxam iłgablat.  Wit'ax̲ daukwa gatgigíluma:  "Amtia."  Wit'a daukwa galikim:  "Tłaptłap iginux̲ agik'ish.  Tłaptłap iginux̲ agik'ish." — "Ha ha ha!  Iq'álalash nigikatxtk;  nigitwaq ayak'ish," gatgiug̲wánimchgwax̲ idelxam.  Wit'a daukwa galikim:  "Emshadnux̲ kw'ała emshkix̲ax̲ k'madnux̲ naya tłaptłap iginux̲ agik'ish."

(8)  Ag̲a mank yaxi gayux̲watłagwa.  Gayuya nawit gayugwag̲wamx̲ itk'ámunaq kánawi dan yukw'anxat iłx̲lém.  Kwaba gayułait ag̲a g̲an nix̲ux̲wax̲ sqitłak.  Kwapt gayak'ałx̲iwulx aslawaitk agak'ámunaq;  kwapt galaix̲elmux̲ aslawaitk.

(9)  Ag̲a axt'ax̲ ayak'ish q'eshtu galax̲ux̲wax̲;  galax̲łuxwait:  "Òuxwán dánbamat qidau ninitx̲a ichgian;  ag̲a anyunáx̲tłama."  Kwapt galax̲eltxwichk.  Ag̲a kwapt galuya.  Galakchax̲emx̲:  "Ana wichigiyan gaya wichigiyan!  Dángiyabama tłaptłap — iniúx̲ wichigian.  Gachwaqwax̲ aq'ix̲shap — amałtaq ganux̲wax̲ — Daukwa itgak'uk'u.  Gaya wichigian!  Gachanlukłamx̲ aq'ix̲shap — amałtaq ganux̲wax̲ -- iwatka itgak'uk'u."

(10)  Yugwax̲t iq'álalash aix̲ilax̲ aslawaitk.  Kwapt iwi galix̲ux̲;  gachag̲elkel adit.  P'ala gayugwałait g̲an.  Iłc'inun aługwaya demm, alaglúmaya:  "Maika chi' gaya?"  [p.160]  Iwi alax̲ux̲wax̲;  k'aya iłgwałilx.  Wit'a uqwúlqt.  Galix̲łuxwait:  "Ag̲a wawa anux̲wa."  Kwapt wit'a galix̲łuxwait:  "Qwatqa naqi wawa anatx̲ax̲.  Aish anuwag̲wa."  Kwapt wit'ax̲ nix̲łuxwait:  "Aish it'ukdix anakx̲aludaichgwa."  Ag̲a galaigúg̲wamx;  gagiulxam:  "Maika chi' gaya?"  ˝an yugwáx̲t;  k'aya qengi gachulxam.  Kínwachi gagiulxam:  "Maika gaya?"  K'aya wawa gachux̲wa.

(11)  Kwapt gagiulxam:  "Nait'ax̲ aslawait."  Kwapt kw'at kw'at gachux̲wax̲ patł iłiakshn;  qwatł qwatł gachdálux̲wax̲ waqác aslawait.  Gachulxam:  "Shaxw ix̲a imikwshxat;  naika ayamluda."  Kwapt daukwa galax̲ux̲wax̲.  Gachagelłada daqwátł ichakwshxat.  Nanqw'atłg̲uxit;  kinwa gagiulxam iłchqwá.  K'aya gayuya.  Ag̲a kwapt galax̲shgílalemchk.  Kwapt nikta kinwa k'ma áng̲adix ag̲a ax̲lúidat nax̲ux̲;  mank ag̲a dúlulu galukwa.

(12)  Ògwap galikchax̲ iq'álalash;  kinwa gachuwalalemchk;  kinwa achagelgaya.  Dudu alugwálalma;  kínwachi':  "Ak'ísh ag̲a emtí;  ag̲a k'aya wit'ax̲ qidau ayamux̲wa;  ag̲a atxkw'aya."  Kinwa gachúwalalemchk ag̲a aish pespesps galax̲ux̲;  galax̲ux̲ ashmudmud akax̲dau łqusht ayak'ish iq'álalash.  Ag̲a kwapt yaima nix̲ux̲.  Ag̲a gayuya.  Nawid galigug̲wam isk'ulya.  Ag̲a gashdułait shdaima.  Kwapt gachiulxam:  "K'aya yaxi miá, dala'áx łq'ab ałgmux̲wa walalap dengi iłak'ámlamax̲."

(13)  Ag̲a kwapt gayuya iq'álalash wit'a;  galiguqwam [p.162] ikw'aqwa.  "Qengi gamx̲átx̲ yax̲dau imigechba łel?" — "Ganadla aksk'úcian;  ag̲a kwapt galanx̲ítlagwa, kwapt wax̲ gadanx̲ítx̲ itlasx̲uait kwadau iłunut." — "Daukwa nait'a amnux̲wa, awi." — "Shmani au imigatłmx̲ash yaxa dauka ayamux̲wa."  Kwapt nikíim ikw'aqwa:  "Daukwa amnux̲wa." — "Ai," nikíim iq'álalash.  Ag̲a kwapt gashgula ayaksk'úcian ikw'aqwa, saqw gashgula.  Kwapt qw'ulqw'ul gashktux̲ itlasx̲uait kwapt galix̲aima ikw'aqwa;  kwapt gachailagwa aksk'úcian iyagechba.  Nawit wax̲ gachtigux̲ itlasx̲uait k'ma iłunut.  Kwapt gayugwaba, galig̲eltaqłq.

(14)  Kwapt gayuyá;  nawit isk'ulya galiguqwam.  Kwapt gachiulxam:  "Ikw'aqwa chendwad, inailagwa aksk'úcian."  Kwapt gachiupshut.  Kwapt isk'ulya gachigelga ich'ilaq;  aiłél gachiux̲ iyagechba.  Kwapt luq' gachiux̲.  Kwapt galaixlupsht isk'ulya, wax gachiúgmax̲ix itch'ílaquksh.  'Ex gachtux̲, qatł'alat itqadutinksh.

(15)  Kwapt gachíuwa;  nawit galigeldachgwam isk'ulya.  Gachíulxam:  "Naqi chi iłemgídachgwam iłk'ashkash, dika ichentqa iłginlux̲." — "Ch'ítqala ch'itqalá," isk'ulya galikim.  Wit'a gachiug̲wámchx̲ugwa:  "Naqi chi iłk'ashkash iłemgídachgwam?" -- "Ch'ítqala ch'itqalá." -- "Ha ha, k'aya nait'a ichdamax̲ul, awi."  (Yaxa áng̲adix luq' gachiux̲ ich'ilaq;  aiłél gachiux̲ iyagéch iq'álalash diwi.)  "Yamux̲ulal, dala'ax luq' inłúx̲ ang̲adix." -- "Ch'ániau ax̲ emx̲ux̲," galikim ikw'aqwa.  Kwapt ax̲ nix̲ux̲ isk'ulya;  gałig̲elba iłgwałilx łel iłagach.

(16)  Kwapt g̲anwit gachłúgwulaqłq łaxka dauła iłgwałilx.  [p.164]  Kwapt nikim ikw'aqwa:  "Qengi aish gamx̲atx̲ yax̲dau imik'aicem!" — "Shmani au imig̲aitłemx̲ach yaxa pu daukwa mait'ax̲ ayamux̲wa naika diwi." — "Hi, daukwa ag̲a nait'a amnux̲wa, awi."  Ag̲a kwapt gashduya, iłk'álamat gashkłax̲łlama.  Kwapt gayuya isk'ulya, łq'up gachux̲wa achixchix.  Kwapt tłx̲wap gachux̲wa.  Kwapt qwutł galaix̲lux̲ iyawanba.  Ag̲a kwapt gayuya, gałix̲élgwichu iłk'álamat iłx̲łélt g̲wunma äxt äxt.

(17)  Gachiulxam ikw'aqwa:  "Qidau pu ánx̲ux̲wa."  Luq'luq' gachłux̲ g̲wunma iłk'álamat.  Kwapt gachłuqwumsht iłchqwá;  lablab gałx̲ux̲ iyawanba.  Galix̲ux̲ g̲wutg̲wut.  Kwapt galiglalamchk:  "Ichmuła muła."  Kwapt gachiulxam iyálxt:  "Qidau ganx̲atx̲ icmałáiumit kwadau ick'aicem."  Galikim ikw'aqwa:  "Daukwa amnux̲wa, awi."  Galikim isk'ulya:  "Shmani au imig̲áitłemx̲ach yaxa daukwa ayamux̲wa."  Gayutxwit isk'ulya;  dawáx̲ gałx̲íg̲elwaba iłk'álamat iyadúduba.  Kwapt ag̲a gayułait ikw'aqwa;  gachiulxam:  "K'ep emx̲ux̲."  Kwapt gachłilgwichu iłk'álamat;  saqw gachilgalq iyawan.  Gayumqatemchk;  gachíulxamninchk:  "Emkím mait'a, 'Mała mała' naika diwi ganxtgimnínxtł."  Gayúmqt;  shux gachix̲ux̲;  kwapt galix̲elmux̲.
