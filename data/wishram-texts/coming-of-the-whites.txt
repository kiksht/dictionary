Wishram Texts
IV.  Non-mythical narratives

4. "A Prophecy of the Coming of the Whites"  (pp.228ff.)

(1)  Ang̲adix łg̲a galúx̲iqłaxit idelxam ag̲a qw'ap atgadímama Bashten.  Ixát łg̲a galíx̲lqłaxit iq'iyuqt xábixix.  Kwapt galix̲gig̲waqwax̲;  gachug̲igelx̲ ux̲alúidat idelxam, wawa gatgiux̲, gatkdíx̲nimananemchk kánawi dan;  kwadau itsháwashlalamax̲ gacháwichmaq qawat łg̲a łun chi lakt.  Kadux galigímx̲ saqwba idelxam.  Ag̲a kwapt gadigelxaq kánawi shan iłg̲agilak iłkala iłk'ashkash iłq'iyuqt saqw shan.  Gayax̲áwikwłichk idelxam dan gachig̲elgelx̲ itqíuba xábixix.  Ag̲a kwapt gadigelxaq;  gatguwiuchk kánawi wigwa kánawi xábixix;  kw'ankw'an galux̲wax̲ax̲ engi idiáwacha.

(2)  Galikim:  "Kwaish adelgátgwama danmax̲ ux̲alúidat;  k'aya wit'ax̲ ang̲adix diwi;  k'aya wit'ax̲ dauda idelx̲akdi kwaish alkdúshima;  atkłama kánawi dan ux̲alúidat;  [230]  atkłama aish amik'lúqdia ix̲lalal dan yáxiba, dapáu ayúlkchwaya, ayumqta."  Qushtíaxa ishg̲wálala yax̲dau gachshulxam.  "Aqáłama at'iwat qalk'íchxmal;  k'aya wit'ax̲ amúshima ang̲adix bama amit'iwat ak'álamat engi."  Qúshtiaxa g̲ánuit gatkłám gachdulxam gachulxam idlxam.  "K'aya wit'ax̲ alamxpshta ang̲adix diwi."  Wa'au kw'ankw'an galux̲wax̲;  shpak gałúwiuchk.  "Aqttłama dangi idak'aicax̲ itk'ámunaq daxká engi alamxlgiłx̲a."  Qúshtiaxa amacis ax̲dau gachulxam.

(3)  Wígwamax̲ wápulmax̲ gatguwíuchk;  k'aya walu gakdúx̲, t'unwit but galux̲wax̲.  Kánawi dan gatgíg̲elkel iq'isten aq'isten aq'íwiqi astúp.  "Ux̲alúidat idelxam atktłama qidau danmax̲;  datgupmax̲ idelxam itgamíqshumax̲ wataxba ag̲áłax̲iamt atgádimama. Chúx̲nika emshx̲átx̲!"  Ag̲á yaxa shpak wit'ax̲ asux̲ibúnunenxła;  but nux̲wáx̲ shpak.  Ag̲a g̲ánuit dauka danmax̲ dauya wigwa ag̲a t'unwit daukwa galix̲gig̲waqwa iq'iyuqt.  Kwapt yaxpt k'aya dan idiuhamax̲;  kwaish gatgitłam Bashten;  yaima shax̲ladamt bama isháwashduihamax̲.  K'aya wit'ax̲ dan ikíutan, daima itq'úcułx̲lem.  Qidau áng̲adix galux̲wax̲ wimał bama idelxam.
